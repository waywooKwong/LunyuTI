{
    "title": "尧曰篇",
    "topic": "讲述古代圣贤的言论和孔子对于为政的论述",
    "content": [
        "尧曰：“咨！尔舜！天之历数在尔躬，允执其中。四海困穷，天禄永终。”",
        "商汤曰：“予小子履，敢用玄牡，敢昭告于皇皇后帝：有罪不敢赦，帝臣不蔽，简在帝心。朕躬有罪，无以万方；万方有罪，罪在朕躬。”",
        "周武王曰：“虽有周亲，不如仁人。百姓有过，在予一人。”",
        "子张曰：“何如斯可以从政矣？”",
        "子曰：“尊五美，屏四恶，斯可以从政矣。”",
        "子张曰：“何谓五美？”子曰：“君子惠而不费，劳而不怨，欲而不贪，泰而不骄，威而不猛。”",
        "子张曰：“何谓惠而不费？”",
        "子曰：“因民之所利而利之，斯不亦惠而不费乎？择可劳而劳之，又谁怨？欲仁而得仁，又焉贪？君子无众寡，无小大，无敢慢，斯不亦泰而不骄乎？君子正其衣冠，尊其瞻视，俨然人望而畏之，斯不亦威而不猛乎？”",
        "子张曰：“何谓四恶？”",
        "子曰：“不教而杀谓之虐；不戒视成谓之暴；慢令致期谓之贼；犹之与人也，出纳之吝谓之有司。”",
        "孔子曰：“不知命，无以为君子也；不知礼，无以立也；不知言，无以知人也。”"
    ]
}

